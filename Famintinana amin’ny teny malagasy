Famintinana amin’ny teny malagasy

Ny difteria dia areti-mandringana izay tsy ananana  tahirin-kevitra betsaka amin’ny firenena maro toa an’i Madagasikara. 
Ny vaksiny miaro amin’ny difteria dia atsindrona miaraka amin'ny vaksiny miaro amin’ny kohadavareny sy ny tetanosy: “DTCoqPolio”. 
Ary ny taham’pandandrakofan’io vaksiny io matetika no hoentina mandrefy ny fiasan'ny rafi-pahasalamana. Sarotra anefa ny manombatombana 
ny taham-pahavitan’io vaksiny io nohon’ny fahasarotana eo amin'ny famadihana ny isan'ny fatran’ny vaksiny natao ho amin'ny isan'ny 
ankizy nahazo herim-piarovana ara-dalana. Ny fitiliana ny hery fiarovana anaty rà dia paikady iray ahafahana manara-maso ny fiasan’ny vaksiny. 
Kanefa sarotra ny fanamby amin'ny fanavahana ny hery fiarovana voajanahary sy hery fiarovana azo avy amin'ny vaksiny. 
Eto izahay dia mampiasa ny endriky ny hery fiarovana amin’ny difteria efa hita tany aloha, amin’ny fanombanana  ny taham-pahavitan’ny 
vaksiny miaro amin’ny difteria sy ny hery fiarovana amin’ny kohadavareny. Natao izany fitiliana izany mba handrefesana ny fatran’ny 
hery fiarovana miady amin’ny difteria sy ny kohadavareny. Izany dia natao tamin’ny ankizy miisa 185 ao anatin’ny sokajin-taona 6 hatramin’ny 11 volana; 
ary ankizy miisa 362 amin’ny sokajin-taona 8 hatramin’ny 15 taona. Miova isaky ny sokajin-taona ny tahan’ny hery fiarovana 
amin’ny difteria (tsy nanana hery fiarovana ny 18,9%  tamin’ny ankizy 6-11 volana, sy ny 11,3% tamin’ny ankizy 8-15 taona). 
Ireo taha ireo ihany koa dia miovaova isaky ny distrika. Nanaitra anay ihany koa ny fahitana fa ambony ny fatran’ny hery fiarovana 
miaro amin'ny difteria eo amin'ny ankizy manana ny sokajin-taona 6 hatramin’ny 11 volana raha toa ka ambany kosa ny hery fiarovana 
amin’ny kohadavareny. Izay mety midika fa latsaka ny taha-pahavitan’ny vaksiny na ambany ny fiasan’ireo fangaro miaro amin’ny kohadavareny 
ao amin’ny vaksiny “DTCoqPolio” na misy fipariahan’ny tsimokaretina difteria eto Madagasikara izay mampiakatra manokana io fatran’ny hery fiarovana io.
